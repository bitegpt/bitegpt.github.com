---
layout: poem
title: 劝学
subtitle: 
author: 
banner: 
excerpt_image: 
categories: 高中
tags:
  - 必背
  - 古诗词
  - 高考
top: 
meta: Springfield
---
战国·荀子

君子曰：学不可以已。

青， 取之于蓝， 而青于蓝；冰， 水为之， 而寒于水。木直中绳， 輮以为轮， 其曲中规。虽有槁暴， 不复挺者， 輮使之然也。故木受绳则直， 金就砺则利， 君子博学而日参省乎己， 则知明而行无过矣。

吾尝终日而思矣， 不如须臾之所学也；吾尝跂而望矣， 不如登高之博见也。登高而招， 臂非加长也， 而见者远；顺风而呼， 声非加疾也， 而闻者彰。假舆马者， 非利足也， 而致千里；假舟楫者， 非能水也， 而绝江河。君子性非异也， 善假于物也。

南方有鸟焉， 名曰蒙鸠， 以羽为巢， 而编之以发， 系之苇苕， 风至苕折， 卵破子死。巢非不完也， 所系者然也。西方有木焉， 名曰射干， 茎长四寸， 生于高山之上， 而临百仞之渊， 木茎非能长也， 所立者然也。蓬生麻中， 不扶而直；白沙在涅， 与之俱黑。兰槐之根是为芷， 其渐之滫， 君子不近， 庶人不服。其质非不美也， 所渐者然也。故君子居必择乡， 游必就士， 所以防邪辟而近中正也。

积土成山， 风雨兴焉；积水成渊， 蛟龙生焉；积善成德， 而神明自得， 圣心备焉。故不积跬步， 无以至千里；不积小流， 无以成江海。骐骥一跃， 不能十步；驽马十驾， 功在不舍。锲而舍之， 朽木不折；锲而不舍， 金石可镂。蚓无爪牙之利， 筋骨之强， 上食埃土， 下饮黄泉， 用心一也。蟹六跪而二螯， 非蛇鳝之穴无可寄托者， 用心躁也。