---
layout: poem
title: 陋室铭
subtitle: 
author: 
banner: 
excerpt_image: 
categories: 初中
tags:
  - 部编版
  - 必背
  - 古诗词
top: 
meta: Springfield
---

唐·刘禹锡

山不在高，有仙则名。水不在深，有龙则灵。斯是陋室，惟吾德馨。苔痕上阶绿，草色入帘青。谈笑有鸿儒，往来无白丁。可以调素琴，阅金经。无丝竹之乱耳，无案牍之劳形。南阳诸葛庐，西蜀子云亭。孔子云：“何陋之有？”