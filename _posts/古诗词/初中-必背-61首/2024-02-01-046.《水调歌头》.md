---
layout: poem
title: 水调歌头
subtitle: 
author: 宋·苏轼
banner: 
excerpt_image: 
categories: 初中
tags:
  - 部编版
  - 必背
  - 古诗词
top: 
meta: Springfield
---



明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。

转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。