---
layout: poem
title: 记承天寺夜游
subtitle: 
author: 宋·苏轼
banner: 
excerpt_image: 
categories: 初中
tags:
  - 部编版
  - 必背
  - 古诗词
top: 
meta: Springfield
---



元丰六年十月十二日夜，解衣欲睡，月色入户，欣然起行。念无与为乐者，遂至承天寺寻张怀民。怀民亦未寝，相与步于中庭。

庭下如积水空明，水中藻、荇交横，盖竹柏影也。何夜无月？何处无竹柏？但少闲人如吾两人者耳。